ཤེར་ཕྱིན་དཀར་མོའི་བསྒོམ་བཟླས་སྙིང་པོའི་སྣང་བ་བཞུགས་སོ།  །ན་མོ་གུ་རུ་པྲཛྙཱ་པཱ་ར་མི་ཏཱ་ཡཻ།  འཕགས་པ་མཁའ་འགྲོ་མ་རྡོ་རྗེ་གུར་གྱི་རྒྱུད་ནས་གསུངས་པའི་ཤེས་རབ་ཀྱི་ཕ་རོལ་ཏུ་ཕྱིན་མ་དཀར་མོའི་བསྒོམ་བཟླས་ལ་བརྟེན་ནས་བློ་དང་ངག་གི་དཔལ་ཡོན་བསྒྲུབ་པར་འདོད་པས།  བདག་སོགས་འགྲོ་ཀུན་བྱང་ཆུབ་བར།  །བླ་མ་དཀོན་མཆོག་རྣམ་གསུམ་ལ།  །གུས་པས་སྐྱབས་མཆི་སེམས་ཅན་དོན༑  །རྫོགས་པའི་སངས་རྒྱས་བསྒྲུབ་པར་བགྱི།  །ༀ་ཤཱུ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ།  སྟོང་པའི་ངང་ལས་པད་ཟླའི་སྟེང་།  །རང་སེམས་ༀ་ཡིག་དཀར་པོ་ལས།  །འོད་འཕྲོས་འཕགས་མཆོད་འགྲོ་དོན་བྱས།  །ཚུར་འདུས་བདག་ཉིད་སྐད་ཅིག་གིས།  །ཤེས་རབ་ཕ་རོལ་ཕྱིན་པ་མོ།  །རབ་དཀར་ཡིད་འོང་མཚན་དཔེས་བརྒྱན།  །ཕྱག་གཉིས་ཐུགས་ཀར་ཆོས་འཆད་རྒྱས།  །པདྨ་དཀར་དམར་སྡོང་བུ་འཛིན།  །འདབ་མ་སྙན་ཐད་ཁ་བྱེ་བར།  །ཤེར་ཕྱིན་གླེགས་བམ་ཟུང་གིས་མཚན།  །དར་དང་རིན་ཆེན་རྒྱན་གྱིས་མཛེས།  །ཞབས་གཉིས་རྡོ་རྗེའི་སྐྱིལ་ཀྲུང་བཞུགས།  །ཐུགས་དབུས་པད་དཀར་འདབ་བརྒྱད་པའི།  །ལྟེ་བར་ༀ་ལས་ཡེ་ཤེས་སེམས།  །རང་འདྲའི་ཐུགས་ཀར་པད་ཟླའི་སྟེང་།  །ཏིང་འཛིན་སེམས་དཔའ་ༀ་དཀར་པོ།  །དེ་ལས་མུ་ཏིག་ལྟར་དཀར་བའི།  །སྔགས་ཕྲེང་འོད་ཟེར་དང་བཅས་བྱུང་།  །ལྟེ་བ་ནས་ཐོན་ཞལ་ནས་ཞུགས།  །ཐུགས་ཀའི་ༀ་ལ་གཉིས་མེད་ཐིམ།  །སླར་ཡང་མགལ་མེ་ལྟར་འཁོར་བས།  །རྨོངས་པའི་མུན་པ་ཀུན་བསལ་ནས།  །ཡེ་ཤེས་སྣང་བ་རྒྱས་པར་གྱུར།  །ཅེས་བརྗོད་ཅིང་བསམས་ལ།  ༀ་པི་ཙུ་པི་ཙུ་པྲཛྙ་ཝརྡྡྷ་ནི་ཛྭ་ལ་ཛྭ་ལ་མེ་དྷཱ་ཝ་རྡྷ་ནི་དྷི་རི་དྷི་རི་བུདྡྷི་ཝ་རྡྷི་ནི་སྭཱཧཱ།  ཞེས་ཅི་ནུས་བཟླས་མཐར་ཐུན་ལས་ལྡང་བ་ན།  བཅོམ་ལྡན་འདས་མས་བདག་སོགས་ལ།  །ཤེས་རབ་ཡེ་ཤེས་སྣང་བ་སྩོལ།  །རང་གི་གནས་གསུམ་ༀ་ཨཱཿཧཱུྂ།  །རྡོ་རྗེའི་ཡི་གེས་མཚན་པར་གྱུར།  །དགེ་བ་འདི་ཡིས་མྱུར་དུ་བདག  །ཤེས་རབ་ཕར་ཕྱིན་འགྲུབ་གྱུར་ནས༑  །ཞེས་སོགས་བསྔོ་སྨོན་གྱིས་མཚམས་སྦྱར་ཏེ་སྤྱོད་ལམ་ལ་འཇུག་གོ  །ཞེས་པའང་མཉྫུ་གྷོ་ཥས་བྲིས་པ་སུ་ཤྲེ་ཡནྟུ།།